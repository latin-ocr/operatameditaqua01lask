XXXIV PRAEFATIO.

sisset. De Polonia‚ tunc praecipue cruenta saevaque seditione
agitata ne cogitari quidem potuit. Silere debent Musae dum
armorum strepit omnis stridore campus et in medio bello eius-
modi perquisitioni locus certe nullus datur. Quum igitur in
iis locis, quos Lasci vita velut digito monstrabat, frustra om-
nia lustravissem essemque perscrutatus, alia ratione res mihi
tentanda erat et nil restabat, quam coeco marte omnia quae-
libet interrogare scrinia, quae sparsim per Europam reperiun-
tur. Vel sic tamen quaquaversum ipsum advolare, quam-
vis voluissem, ratio vitae et muneris ambitus prohibuissent.
Itaque minus lubricam viam mihi aperire conatus sum, epi-
stola encyclica, quam vocant, danda ad praecipuos totius Eu·
ropae tum bibliothecarios tum archivarios‚ qua suppliciter ho-
nestos viros precatus sum, vellent ipsi in scriniis suis et bi·
bliothecis accuratius circumspicere, quae forte a Lasci manu
profecta in thecis suis abscondita iacerent, sive ea edita iam
essent, sive inedita. Lubens fateor, plerosque comi urbanitate
petitionem accepisse et insigni benevolentia mihi iudicasse di·
ligenter, quae in tabulariis suis sive bibliothecis deprehendi
potuissent, ultro insuper sua deferentes officia, si forte eorum,
quae invenissent, descriptum exemplar mihi administrari cu-
perem. Et sane haud tam exigua messis fuit quam ex eorum
responsis feci. Complures Lasci litterae sunt, plures eius opus-
culorum tum editiones tum versiones, plura etiam ad Lasci
biographiam spectantia opuscula, quorum notitiam eorum dun-
taxat benignae in me propensioni debeo et gratissimo animo
unice acceptam me referre hac mea praefatione lubet.

Hisce igitur munitus indiciis, iis etiam instructus adminiculis,
quae Lasci operum syllabi, a variis inter historiographos tentati,
passim suppeditant, iis praesertim sedulo relectis, quae in ipsius
Lasci epistolis libellorum quos edidit deprehenduntur vestigia,
Lasci opusculorum catalogum constituere et edere posse haud
immerito sane mihi videbar. Et sane constituendus erat ! Veteres
enim quae exstabant Lasci opusculorum conspectus, neque abso-
lutos neque fide satis dignos esse, recte iam vidit BARTELS ¹²),
quare paucissimis tantum eorum successum exponam. Eo ipso

 

¹) P. Blmms, Ioannes ὰ Lusco. Elberfeldt 1860. S. 1.

